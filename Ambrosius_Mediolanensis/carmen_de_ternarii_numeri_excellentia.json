{
"author":"Ambrosius Mediolanensis",
"title":"*carmen de ternarii numeri excellentia",
"reference_text":"C. Weyman, 1926",
"text":"Omnia trina uigent sub maiestate tonantis.\nTres, pater et uerbum, sanctus quoque spiritus, unum.\nTrina salutaris species crucis una redemptrix.\nTertia lux dominum remeantem a morte recepit.\nTrina dies Ionam tenuit sub uiscere ceti.\nTres pueri cecinere deum flagrante camino.\nTer sabaoth sanctum referens benedictio psallit.\nTrina Petro et Iohanni in monte refulsit imago.\nTer mergendus aqua est, cui gratia plena lauacri.\nTestibus est stabilis sanctis tribus actio cuncta.\nTerno mense suis redeunt stata tempora metis.\nTres sunt aetates: flos, robor, aegra senectus.\nTres moduli in causis: iudex, defensor et actor.\nTres in saecla gradus: ortus, transcursio, finis.\nTres spem quae palpant: requies, lux, gloria uitae."
}
